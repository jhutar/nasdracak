
===================
Divoký jezdec
===================

Toto krátké dobrodružství je zamýšleno pro skupinku 2-4 dobrodruhů na nižších úrovních. Je postaveno na atmosféře, vyšetřování a morální volbě, s možností boje. Pravidla jsou záměrně volná, aby se dala snadno převést na jakýkoliv herní systém.

Odstavečky uvozené textem "Popis pro hráče:" je bezpečné hráčům přímo přečíst. Zbytek slouží jen potřebám vypravěče.

Doporučujeme, aby si vypravěč text předem prošel, aby plně pochopil souvislosti a motivace postav. Dobrodružství se ideálně odehrává během jednoho večera a noci.

Shrnutí
=======

V odlehlém kraji, poblíž vesnice obklopené hlubokými lesy, žije nevrlý a krutý myslivec Joryn. Jeho jedinými společníky jsou jeho lovečtí psi. Příběh začíná jednoho chladného večera, kdy u jeho dveří zaklepe malá skupinka poutníků – starý Vít, jeho dcera Anežka a její nemocný synek Tomáš – a prosí o přístřeší před zimou. Joryn je surově odmítne a poštve na ně psy, aby je zahnal.

Vít, v návalu bezmocného hněvu a strachu o rodinu, Joryna nevědomky prokleje. Není to žádný mág, ale síla jeho emoce probudila v kraji starou, spící magii. Od následujícího rána leží Joryn v těžkých horečkách, neschopen vnímat okolí. Kletba pomalu sžírá i jeho psy, kteří trpí podobnými příznaky a jejich občasné vytí je čím dál tím méně zvířecí. Pokud se kletba nezlomí, Joryn a jeho psi se promění v pekelné bestie z pověsti o `Divokém jezdci<https://sever.rozhlas.cz/povest-ze-sluknovska-divokeho-jezdce-potkat-nechtejte-meli-byste-nocni-mury-8388182>`_.

Družinku pošle do hájovny místní bylinkářka Radmila, aby zjistila co se s myslivcem děje. Na místě najdou nemocného Joryna a vyděšenou hospodyni Martu. Pokud popíší myslivcovy příznaky bylinkářce, řekne jim že to nebude obyčejná horečka, ale že to vypadá na usazující se prokletí.

Hrdinové mají dvě cesty k vyřešení situace:

1.  **Cesta léku:** Mohou pro Radmilu nasbírat vzácné přísady na silný lektvar proti uhranutí. Cesta za nimi je zavede do nebezpečných míst v lese, kde budou čelit nástrahám a možná i boji.
2.  **Cesta odpuštění:** Mohou vypátrat ztracené poutníky a přesvědčit je, aby kletbu zrušili. To vyžaduje detektivní práci a pochopení, že kletbu nelze zrušit pouhým příkazem, ale pouze upřímným aktem soucitu.

Čas hraje proti nim, protože s blížícím se ránem síla kletby roste a v lese se probouzejí i jiné podivné bytosti.

Zadání úkolu
============

Dobrodružství začíná ve chvíli, kdy si postavy zavolá stará bylinkářka Radmila. Sama už je nemohoucí a potřebuje tak někoho kdy by se k nemocnému vydal místo ní.

.. admonition:: Popis pro hráče: Bylinkářka zadává úkol

   Stará bylinkářka Radmila, o jejíž záda se už léta opírá moudrost ale i únava, si vás k sobě zavolá. "Děti moje," začne pomalu, "mám starosti. Před polednem ke mě přiběhla hospodyně myslivce Joryna. Je prý těžce nemocen a neví o světě. Jeho hospodyně Marta je dobrá duše, ale je to ustrašená myška tak kdo ví co je na tom pravda. Dojděte tam a podívejte se, jestli je myslivec v pořádku. Vemte mu tenhle lektvar proti horkosti, ale myslím že to stačit nebude. Něco se mi na tom nezdá."

U myslivce
==========

Cesta k hájovně vede skrz les, který s přicházejícím večerem získává zlověstnou atmosféru.

.. admonition:: Popis pro hráče: Les cestou k myslivně

   Procházíte zšeřelým lesem. Koruny starých stromů zakrývají oblohu a jen občas skrze ně pronikne paprsek bledého měsíčního světla, který kreslí po zemi strašidelné obrazce. Je nepřirozené ticho, slyšíte jen praskání větviček pod vašima nohama a vlastní zrychlený dech. Vzduch je chladný a voní tlejícím listím a vlhkou hlínou.

Když dorazí na místo, najdou usedlost a přilehlou ohradu se psy.

.. admonition:: Popis pro hráče: Myslivna (zevnitř)

   Když jí řeknete že jdete od kořenářky, ustrašená hospodyně vás uvede do pánovy jizby. V největší místnosti domu plápolá oheň v krbu a vrhá na stěny mihotavé stíny. Na stěnách visí trofeje zvířat s prázdnýma skleněnýma očima. Z rohu, od postele, se ozývá těžké, chraplavé dýchání a tiché vzlykání. Vedle postele stojí na stoličce večeře které se nikdo ani nedotknul.

.. admonition:: Popis pro hráče: Myslivec Joryn v posteli

   Na lůžku leží mohutný muž. Očividně ho sužuje vysoká horečka. Tělo se občas prohne v křečích, zpocené čelo se leskne ve světle ohně a z úst mu uniká tiché, nesrozumitelné mumlání: '...pryč odsud... bestie... moje hlava!'. Je úplně mimo sebe, ztracený ve vlastním horečnatém snu.

.. admonition:: Popis pro hráče: Psi v ohradě

   V přilehlé ohradě leží na zemi několik velkých loveckých psů. Neštěkají, ani se nehýbou. Jen leží na boku, zrychleně dýchají a jejich boky se rychle zvedají a klesají. Jejich oči jsou otevřené, ale prázdné a skelné. Panuje zde hrobové ticho, které působí mnohem zlověstněji než jakýkoliv štěkot. Vtom jeden z nich zvedne hlavu a místo štěkotu se z jeho hrdla vydere protáhlé, mrazivé zavytí, které zní spíš jako nářek zatracené duše než psí vytí. Hned poté zase apaticky klesne k zemi.

**Akce**

*   Postavy mohou promluvit s hospodyní Martou. Je vyděšená, ale pokud ji uklidní, svěří se jim.

    .. admonition:: Popis pro hráče: Rozhovor s hospodyní Martou

       "Pán... je přísný. Včera večer přišli ti chudáci, žena s dítětem a starý otec. Prosili jen o trochu tepla ve stodole. On na ně ale poštval psy a hnal je pryč do deště. Křičel, ať táhnou k Černému lesu a už se nevracejí. Chudák dítě tak kašlalo... ona ho tak pevně držela. Od rána je pán takhle nemocný. Je to boží trest, já vím!"

*   Pokud se ptají ve vesnici v hospodě:

    .. admonition:: Popis pro hráče: Štamgast o Jorynovi

       "Joryn? Ten si myslí, že mu patří celý les i s námi co tu žijeme ve vesnici. Všichni se mu snaží vyhýbat. Nedá se s ním normálně mluvit. Jednou na mě narazil když jsem sbíral šišky na topení a málem mě hnal palicí. A navíc se povídá, že pytlačí a prodává maso načerno. Jen k těm svým psům se chová hezky a ti ho taky poslechnou na slovo."


Dvě cesty k záchraně
====================

Po prvotním průzkumu se hrdinové musí rozhodnout. Buď se vrátí za Radmilou, která jim potvrdí, že jde o uhranutí a popíše potřebné přísady na lektvar, nebo se rovnou vydají hledat zahnané poutníky.

Cesta léku: Hledání přísad
--------------------------

Radmila jim vysvětlí, že potřebuje dvě vzácné byliny, aby uvařila lektvar.

**1. Stříbrný kořen**

Roste v jeskyni za malým vodopádem v lese.

.. admonition:: Popis pro hráče: Jeskyně za vodopádem

   Voda padá ze skalní stěny a tvoří před vchodem do jeskyně třpytivou clonu. Uvnitř je vlhko a chladno. Prostora se větví do tří tmavých chodeb. Vaším úkolem je najít Stříbrný kořen, vzácnou rostlinu, která jistě potřebuje specifické podmínky k růstu. Při bližším pohledu si všimnete, že každá chodba je jiná:

   *   **První chodba (vlevo):** Je suchá a vane z ní teplejší vzduch. Podlaha je prašná a nikde ani stopa po vlhkosti. Zdá se, že tudy do jeskyně proniká teplo ze skrytých průduchů. Pokud by se tudy družina vydala, po pár desítkách metrů by narazila na malou jeskyni s horkými prameny, jejichž pára ohřívá okolní skálu. Dál cesta nevede.

   *   **Druhá chodba (uprostřed):** Před ní je na zemi velká kaluž stojaté, nazelenalé vody, která nepříjemně páchne. Voda se sem zjevně dostává, ale neodtéká pryč. Pokud by tudy šli, chodba by se po chvíli změnila v zatopenou a zapáchající slepou uličku.

   *   **Třetí chodba (vpravo):** U této chodby je země příjemně vlhká a chladná. Po jedné ze stěn stéká tenounký pramínek čiré, čerstvé vody. V matném světle se kapky na tmavé skále třpytí jako malé hvězdičky. Když se zaposloucháte, slyšíte z hloubi chodby tiché, rytmické kapání. Toto je správná cesta, která je po chvíli dovede do malé prostory, kde mezi mechem roste stříbřitě svítící kořen.

**2. Květy tůňovky**

Najdou je uprostřed malého močálu.

.. admonition:: Popis pro hráče: Močál kde kvete Tůňovka

   Před vámi se rozprostírá tichý, zapáchající močál. Z mlhy, která se válí těsně nad hladinou, vystupují pokroucené kmeny mrtvých stromů. Uprostřed vidíte ostrůvek, na kterém rostou podivné rostliny s bledě modrými květy.

*   **Překážka:** Cesta k ostrůvku je zrádná a vyžaduje testy na obratnost, aby postavy nespadly do bahna.
*   **Boj:** Těsně před ostrůvkem, když se brodíte vysokou trávou a kalnou vodou, se klidná hladina náhle rozvíří.

    .. admonition:: Popis pro hráče: Překvapení v močále

       Z kalné louže se bez varování vymrští masivní, bahnem pokryté tělo obrovského hada. S tichým zasyčením se ovine kolem nohy jednoho z vás a začne táhnout pod vodu. Je to **bažinný škrtič**, který si brání své loviště.

Pokud se družince obě ingredience podaří získat, bylinkářka Radmila se pustí do náročné přípravy lektvaru. Vaření bude trvat dlouho, takže se družinka vydá k myslivci až v noci.

Cesta odpuštění: Hledání poutníků
---------------------------------

Tato cesta vyžaduje spíše důvtip a empatii.

1.  **Výchozí bod:** Hospodyně Marta jim řekla, že Joryn hnal poutníky směrem k **Černému lesu**.
2.  **První stopa:** Po cestě k lesu si pozorná postava (zkouška na *Postřeh*) všimne v blátě zapadlého malého, ručně vyřezávaného ptáčka ze dřeva. Je to hračka malého Tomáše.
3.  **Svědectví:** Na rozcestí potkají starého uhlíře. Když mu ukážou hračku, vzpomene si. *"Ano, viděl jsem je. Vyděšení k smrti. Stařec mávl rukou směrem ke starému brodu. Chtěli se asi dostat přes řeku."*
4.  **Slepá ulička a dedukce:** Brod je kvůli dešťům rozvodněný a nesjízdný. Poutníci se nemohli dostat dál. Museli si najít úkryt na této straně. Při prozkoumání okolí si hrdinové všimnou nedaleké siluety **starého, opuštěného seníku**.

.. admonition:: Popis pro hráče: Starý seník

   Před vámi stojí polorozpadlý seník. Střecha je propadlá, dveře visí na jediném pantu. Zevnitř se line pach vlhkého sena a strachu. Slyšíte tichý dětský kašel.

*   **Sociální výzva:** Poutníci jsou vyděšení a nedůvěřiví. Myslí si, že je posílá Joryn. Hrdinové je musí přesvědčit o svých dobrých úmyslech. Pomůže, pokud nabídnou jídlo nebo pokud postava se znalostí léčitelství pomůže nemocnému Tomášovi.
*   **Puzzle zrušení kletby:** Vít netuší, že Joryna proklel. Kletba zrozená z emocí může být zrušena jen **upřímným aktem soucitu**. Nestačí jen říct "odpouštím". Vít musí Jorynovi skutečně popřát uzdravení. Toho lze dosáhnout, když mu hrdinové pomohou a on pocítí vděk a úlevu, která přebije jeho hněv.

Noční setkání
==============

Když se družinka pohybuje lesem kolem půlnoci, může narazit na podivné zjevení.

.. admonition:: Popis pro hráče: Setkání s bledou kráskou

   Zpoza stromů před vámi tiše vykročí postava. Je to mladá, nadpozemsky krásná dívka s vlasy bílými jako sníh, oděná do jednoduchých bílých šatů. Bosýma nohama neslyšně našlapuje po mechu. Zastaví se, upře na vás své velké, smutné oči a začne si prozpěvovat tichou, tesknou melodii beze slov.

*   **Mechanika:** Mužské postavy, které ji spatří, si musí hodit zkoušku na INT. Při neúspěchu jsou oblouzněni – zastaví se a jen zamilovaně zírají, neschopni akce, dokud víla nezmizí.
*   **Chování:** Pokud na ni nikdo nezaútočí, po chvíli se smutně usměje a zmizí. Pokud je napadena, její tvář se změní v hrůznou masku s jehlovitými zuby a vrhne se do boje jako krvelačná bestie.

Závěr
======

.. admonition:: Popis pro hráče: Úspěch

   Ať už podáte Jorynovi lektvar nebo Vítovo odpuštění najde svůj cíl, výsledek je okamžitý. Křeče v myslivcově těle ustanou a jeho dech se zklidní. Otevře oči, zmateně se rozhlédne a poprvé po dlouhých hodinách promluví jasným hlasem: "Co... co se stalo?" Když vás uvidí, zamračí se, ale v jeho pohledu není síla. "Co tu chcete?" odsekne, ale pak se jeho pohled stočí k prázdné misce u postele. "Marta mi nechala jídlo," zamumlá a po chvíli ticha dodá, aniž by se na vás podíval: "...a co ti poutníci... našli nějaké přístřeší?" Hnusně vám odsekne, hodí po vás pár mincí a vyhodí vás, ale ten krátký záblesk starosti v jeho hlase naznačuje, že tato noc ho možná přece jen změnila. I venku psi klidně oddychují, jejich vytí je pryč.

.. admonition:: Popis pro hráče: Neúspěch

   S prvními paprsky úsvitu se z hájovny ozve poslední, srdcervoucí výkřik, který náhle utichne. Když se odvážíte nahlédnout dovnitř, postel je prázdná a okno do lesa rozbité. Ve stejnou chvíli uslyšíte z ohrady trhání řetězů a hrůzostrašné vrčení, které už nemá s ničím psím nic společného. Z kotců se vyrvou tři obrovské, tmavé bestie s rudě žhnoucíma očima a s pekelným řevem zmizí v lese. Legenda o Divokém jezdci a jeho smečce právě ožila. Nezachránili jste Joryna – stvořili jste novou noční můru pro celý kraj.

Reference
=========

Časová linie
------------

Časová linie jak jsem si ji představoval (hraní by mělo mít spád a hráči by měly cítit naléhavost):

* Den 1, ráno: Skupinka poutníků po studené a mokré noci v lese narazí na myslivnu a žádají o přístřeší, ale Joryn je krutě vyžne. Byla to poslední kapka osud či hvozd kvůli naštvaným slovům Víta, jednoho z poutníků, spustí proces myslivcova prokletí. Kletbě bude trvat 24 hodin než nabude plné účinnosti.
* Den 1, poledne: Myslivec Joryn uléhá s těžkou horečkou a stává se netečným. Jeho hospodyně vyráží do vesnice ke kořenářce pro pomoc. Jorynovi lovečtí psi jsou postiženi podobně, občas je slyšet jejich vytí, které už ale má k psímu vití daleko.
* Den 1, podvečer: Kořenářka Radmila požádá naše dobrodruhy o pomoc s ošetřením myslivce a oni vyráží do myslivny na průzkum.
* Den 1, večer: Buď se vrátili ke kořenářce a ta jim vysvětlila že jde o probíhající proces prokletí, nebo to pochopili sami.
* Den 1, večer:
  ** **Buď** díky informacím od hospodyně Marty mají stopu na poutníky a vyrazí je hledat, pokusí se jim pomoci a přesvědčit je aby myslivci odpustili a zastavili tak kletbu.
  ** **Nebo** se s kořenářkou dohodnou na výrobě lektvaru a proto musí získat potřebné ingredience.
* Den 1, noc: Noční setkání s bledou kráskou, možná v průběhu předchozího bodu nebo když jdou za myslivcem (buď aby zkontrolovali jestli odpuštění zabralo, nebo aby mu dali lektvar).
* Den 2, ráno: Pokud se jim podařilo myslivci pomoci, ten se ráno probere a dostávají odměnu, pokud ne, máme zaděláno na další noční přízrak v těchto končinách.

Seznam postav
-------------

TODO

Seznam monster
--------------

TODO
