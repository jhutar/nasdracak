=========================
Tajemství zlatého rypáčku
=========================

Krátké veselé civilní dobrodružství pro postavy na 1.–3. úrovni.

*   **Téma:** Pátrání, zvířata, honička
*   **Prostředí:** Vesnice a přilehlý les

Úvod pro Pána jeskyně
=====================

Babička Chrasta není jen obyčejná stařenka. Je to nejlepší (a tajná) dodavatelka vzácných černých lanýžů pro stoly nejbohatších Brněnských měšťanů a rytířů v okolí. O jejím obchodu ale nikdo neví, všichni si myslí že žije z úspor po manželu obchodníkovi. Její tajemství tkví v jejím mazlíčkovi - praseti **Rypáčkovi**. Toho přivezl nebožtík manžel z cizinym, až z Francouzského království jako malé selátko a má fenomenální čich. Dnes ráno se ale Rypáček ztratil. Chrasta se bojí nejen o svého miláčka, ale i o svůj tajný příjem.
Rypáček v lese našel **lesního dráčka**, který upadl do magického spánku po požití otrávených bobulí. Prasátko ho instinktivně brání před krysami a našlo pro něj léčivý kořen, který by draka probudil.

Zápletka: Slzy na zápraží
=========================

Postavy procházejí vesnicí, když uslyší nářek. Před úhlednou chaloupkou sedí babička Chrasta a lomí rukama.

.. admonition:: Popis pro hráče: Slzy na zápraží

   Na lavičce před chalupou, která zemitě voní sušenými houbami, sedí babička s šátkem na hlavě. Pláče tak usedavě, že jí slzy máčí zástěru. "Můj Rypáček! Můj malý, sladký Rypáček! Co si bez něj počnu? Bez něj jsem... tedy, bez něj bude můj život prázdný! Určitě se ztratil v lese, chudáčik malý, a sežerou ho vlci!"
   Když zahlédne skupinku prosí ji pomoc: "Prosím, prosím, je vás dost a vypadáte že se nebojíte. Najděte mi mého čuníka! Když se vám to podaří, dostanete ty nejlepší zavařeniny jaké jste kdy jedli a mám tu speciální olej který by se dobrodruhům jako vy mohl hodit."

Pokud se hráči zeptají, proč je to prase tak důležité Chrasta znervózní a řekne, že je to „památka na manžela“. Nechce prozradit byznys s lanýži. Pokus rozpoznat lež (*zkouška CHAR (+ Smlouvání / Postřeh) 6*) umožní poznat že jim babička lže, ale ne co je pravda.

Pátrání ve vesnici
==================

Hráči musí zjistit, kam Rypáček zmizel a můžou k tomu přistoupit různě.

Stopy v blátě
-------------

Na cestě za chalupou je bláto.

*   *zkouška INT (+ Stopování) 5*: Postavy najdou otisky prasečích paspárků, které vedou směrem k *Vlčímu žlebu*.
*   *zkouška INT (+ Stopování) 7*: Všimnou si, že prase neběželo splašeně, ale cílevědomě – něco zavětřilo.

Dětští svědci
-------------

U kraje lesa hraje skupinka dětí kuličky. Zrovna řeší nějaký zásadní spor. Bohuněk a Svojslava se hádají, čí hliněná kulička je blíž důlku. Dokud se hádka nevyřeší, děti nic neřeknou.

Družinka k řešení může přistoupit různě, například:

*   *zkouška INT (+Hledání) 5*: Postava změří vzdálenost a spravedlivě rozhodne.
*   *zkouška OBR (+Akrobacie) 5*: Postava vezme kuličku a cvrnkne ji přímo do důlku, čímž si získá respekt dětí.
*   *zkouška CHAR (+Smlouvání) 5*: Dětem spor rozmluví a přesvědčí je, aby odpověděly na to co postavy zajímá.
*   *Úplatek:* Cukroví nebo drobný peníz.

Jakmile je spor vyřešen, děti prokládají pravdu drobnými nepravdami: "Jo, Rypáček! Běžel támhle k tomu velkýmu dubu. A nesl v tlamě vaši čepici aby ji zahrabal, pane! Honili sme ho, ale ani si nás nevšiml i když jsme mu slibovali žaludy a po těch se on může utlouct."

Naslouchání
-----------

Pokud dojdou do kam zhruba běžel Rypáček, možná se pokusí najít ho po sluchu.

* *zkouška INT (+ Postřeh) 6*: Postavy se ztiší a uslyší v dálce specifické, nespokojené kvičení. Zvuk je přivede ke starému vyvrácenému stromu, viz "Obránce v nesnázích".

Drbna Sybila
------------

Chrastina sousedka Sibila vše sleduje z okna a neunikne ji žádný procházející. Neřekne ale nic zadarmo. Postava jí musí pomoci navléct nit do jehly nebo vyslechnout 5 minut stížností na bolavá záda a pak už to bude jednoduché.

* *zkouška CHAR (+ Smlouvání) 3*: "Jo, viděla sem ho! Ten vepř pelášil, jako by ho honil řezník se sekerou. Ani se neohlíd. Běžel támhletudy do lesa. Bylo mě to divný, Chrasta ho vždycky vodí na vodítku a opatruje ho jako oko v hlavě. Nenechává ho pobejhat takhle na volno, ale já se o cizí věci nestarám, mám svejch problémů dost."

Setkání: Ochránce v nesnázích
=============================

Stopy a informace dovedou postavy k mohutnému vyvrácenému dubu, jehož kořeny tvoří malou jeskyni.

.. admonition:: Popis pro hráče: Ochránce v nesnázích

   Před temným otvorem pod kořeny dubu se odehrává dramatičtí scéna. Rypáček, obvykle líné a růžové stvoření, tu stojí rozkročený jako válečník. Kvičí a cení zuby na trojici velkých, zježených krys, které na něj dorážejí. Za Rypáčkem, schoulené v listí, leží podivné stvoření – vypadá to jako kočka s křídly a dračím ocasem. Nehýbe se.

Boj: Krysí útok
---------------

*   **Nepřátelé:** 3x **Obří krysa** (Giant Rat).
*   **Taktika:** Krysy chtějí sežrat spícího pseudodraka. Rypáček bojuje po boku postav (použij statistiky *Kance*, ale s menšími HP). Pokud postavy zasáhnou, krysy se zaměří na ně.

Záhada spícího draka
--------------------

Po boji Rypáček okamžitě běží k pseudodrakovi a rypákem do něj šťouchá. Drak dýchá, ale velmi mělce. Rypáček poté začne zběsile hrabat v zemi vedle draka a vytáhne pokroucený, žlutý kořen. Podává ho postavám.

*   **Zkouška Bylinkářství (Příroda/Nature nebo Survival s pomůckami DC 12):**
    *   *Úspěch:* Hráč pozná **Kořen Bdělosti**. Je to silný stimulant a protijed na "Spavou plíseň".
    *   *Aplikace:* Drak nedokáže kousat. Postavy musí kořen nastrouhat, rozžvýkat nebo rozdrtit kamenem a šťávu mu kápnout do krku.

Jakmile drak polkne šťávu, kýchne malý obláček jisker, otevře oči a telepaticky pošle všem v okolí pocit *vděčnosti a chuti na pečené kuře*.

Minihra: Útěk před pytlákem
===========================

Cestou zpět, s Rypáčkem (a možná i drakem na rameni), postavám stoupne do cesty **Pytlák Jíra**. Je to hromotluk s kuší a hladovým výrazem.

.. admonition:: Popis pro hráče: Útěk před pytlákem

   „Ale ale,“ zavrčí zarostlý muž, který vystoupil z křoví. „To je ale pěknej kousek vepřovýho. Bába Chrasta už je stará, ta ho neužije. Dejte sem to prase a nikomu se nic nestane!“
   Pokud mu prase nedají (což asi neudělají), Jíra vystřelí do vzduchu a rozběhne se k nim. Začíná honička!

Pravidla honičky
----------------

*   **Cíl:** Doběhnout k Chrastině chalupě (bezpečí).
*   **Vzdálenost:** 20 polí.
*   **Náskok:** Hráči začínají na poli č. 5, Pytlák Jíra na poli č. 0.

**Průběh kola:**

1.  **Hráči:** Každý hráč hodí k20 + bonus za Atletiku.
    *   Vypočítej **průměr** hodů všech hráčů (zaokrouhleno nahoru).
    *   Pokud je průměr **větší než 10**, posunou se o **1 pole**.
    *   Pokud je průměr **větší než 18**, posunou se o **2 pole**.
    *   *Rypáček:* Pokud ho nesou, mají postih -2 k průměru. Pokud běží sám, musí ho někdo popohánět (Ověřování se zvířaty / Animal Handling), jinak se neposunou, protože Rypáček chce žrát žaludy.
2.  **Pytlák Jíra:** DM hodí k20 + 5 (Atletika).
    *   Pokud hodí **více než 12**, posune se o **1 pole**.
    *   Pokud hodí **více než 18**, posune se o **2 pole**. (Zná zkratky).
3.  **Akce místo běhu (Boj):**
    *   Hráči se mohou rozhodnout v kole neběžet a místo toho po Jírovi něco hodit, nastražit past nebo vystřelit kouzlo.
    *   *Úspěšný útok:* Jíra se v tomto kole **nepohne** (nebo se posune o 1 pole zpět, pokud dostal velkou ránu).
    *   Hráči se v tomto kole také neposunou (stojí, aby mohli útočit).

**Konec:**

*   Pokud hráči dosáhnou pole 20: Jíra to vzdá, protože vidí vesnici.
*   Pokud Jíra dohoní hráče (stoupne na stejné pole): Začíná klasický souboj. Jíra bojuje špinavě, ale jakmile mu klesnou HP pod polovinu, uteče.

Závěr a Odměna
==============

Chrasta je štěstím bez sebe, když vidí Rypáčka. Pokud s sebou mají i pseudodraka, stařenka jen mrkne a řekne: „Toho schovejte ve stodole, mladej, lidi by řečnili.“
**Odměna:**

*   **Chrastiny zavařeniny:** Fungují jako jídlo na cesty na 5 dní.
*   **Lahvičky „Tajemného oleje“ (2 ks):**
    *   *Vzhled:* Hustá, zlatavá tekutina, která zvláštně zemitě voní (lanýže).
    *   *Efekt:* Po vypití (nebo namazání na klouby) získá postava na 1 hodinu **+1 k Obratnosti** a výhodu na hody na vyproštění z pout (olej je kluzký).
    *   *Vedlejší efekt:* Postava neodolatelně voní všem prasatům a divočákům v okolí.

**Epilog (Hook):**
Pokud se některá postava (např. zloděj) rozhodne Chrastu v budoucnu sledovat, uvidí ji, jak za měsíční noci bere Rypáčka do lesa. Prase čmuchá, hrabe a Chrasta sbírá černé hroudy, které pak předává v temné uličce poslovi z hraběcího sídla výměnou za těžký měšec. Postavy odhalily "Lanýžovou mafii".